یادداشت مدیر مسئول
امیر سرمدی: فعال رسانه‌ای

صحبت از آغاز یک راه است. آغاز یک اقدام فرهنگی، آن هم توسط یکی از با سابقه‌ترین سازمان‌های مردم‌نهاد در ایران. انجمن نابینایان ایران که بیش از 26 سال سابقه فعالیت دارد. دروغ چرا، به نظر نگارنده شاید برای این شروع و داشتن یک نشریه تخصصی برای نابینایان خیلی دیر شده باشد، اما فرصت دادن به جوانان و نابینایان اهل قلم، خود نشان دهنده آغاز تغییرات بنیادین در این انجمن است. هر چند تغییر نگرش اعضای جامعه‌ی هدف به این آسانی‌ها هم رخ نمی‌دهد، اما حضور جوانان با انگیزه می‌تواند خون جدیدی را در رگ‌های یکی از قدیمی‌ترین NGO های نابینایی در ایران تزریق کند. مسیری که انتظار می‌رود سایر انجمن‌های ویژه نابینایان و کم‌بینایان در ایران نیز آن را طی کنند و با تغییر سیاست‌های عمدتاً ناکارامد، میدان را به دست جوانان نابینای امروزی دهند. جوانانی که اثبات کرده‌اند در همه‌ی عرصه‌ها جلوترند، خود را با تکنولوژی‌های امروزی تطبیق داده‌اند و چنانچه به آنها اعتماد شود، می‌توانند تحولات گسترده‌ای را رقم بزنند.

مدیران انجمن‌های نابینایی بدانند اگر از نابینایان نسل امروز در رأس فعالیت‌های خود استفاده کنند، بی‌تردید ضرر نخواهند کرد و می‌توانند از سکون و رخوتی که سال‌هاست گرفتار آن شده‌اند، رهایی یابند.

مجله‌ی الکترونیکی نابینایان ایران «مانا» با بهره‌گیری از نابینایان دست به قلم، می‌کوشد برخی از خلأ‌های اطلاع‌رسانی در حوزه‌ی نابینایان را جبران کند. تحریریه مانا امیدوار است به سرنوشت نمونه‌های مشابه خود دچار نشود.
مجله‌هایی مثل: ماهنامه بشری و نشریه بچه های بشری، ماهنامه علم و فرهنگ، ماهنامه و فصلنامه سپید اندیش و فصلنامه قرآنی سپیده آفرین سال‌های قبل پا گرفتند و برخی از آنها حتی بیش از یکصد شماره منتشر شدند اما متأسفانه روند مثبتی که در پیش گرفته بودند، سال‌ها است که متوقف شده و از میان همه‌ی آنها، تنها روزنامه‌ی ایران سپید باقی مانده است.
در مجله مانا که اولین شماره‌ی آن پیش روی شما است، قریب به 15 نفر از نابینایان متخصص در حوزه‌های خود با ما همکاری می‌کنند.

امید هاشمی که از سال 1392 نویسنده ستون فناوری‌های ویژه نابینایان در ایران سپید و بیش از 15 سال فعال حوزه دسترسی‌پذیری برای نابینایان است، علاوه بر سردبیری این نشریه، خبرنگار سرویس پیشخوان است. در این سرویس، هاشمی هر ماه به اهم مطالب ماهنامه‌ها و نشریات منتشر شده در خارج از کشور نگاهی می‌اندازد، وبسایت‌های ویژه نابینایان در آن سوی مرز را رصد می‌کند و مطالب مفیدی که در پادکست‌های ویژه نابینایان تولید شده را مورد واکاوی قرار می‌دهد.
سرویس پیشخوان هر ماهه علاوه بر نسخه الکترونیکی مجله، همراه با یک پادکست جذاب منتشر می‌شود که در آن به شرح و بسط مطالب اشاره شده در مجله خواهیم پرداخت.
در سرویس گزارش، به اقدامات انجمن نابینایان ایران اشاره می‌شود و از شماره‌های آتی، یکی از سوژه‌های مهم ویژه نابینایان در آن ماه دست‌مایه ما در سرویس گزارش خواهد شد. قائم مقام یا مدیرعامل انجمن نابینایان ایران، در هر شماره به صورت صوتی نیز با مخاطبان خود به گفت‌و گو خواهند پرداخت.
در سرویس روانشناسی، سرکار خانم زهرا همت کارشناسی ارشد روانشناسی عمومی و از دبیران آموزش و پرورش استثنایی، در هر شماره خلاصه‌ای از آخرین پژوهش‌های روانشناسی مرتبط با نابینایان در نشریات معتبر علمی دنیا را مورد بررسی قرار می‌دهد.
در سرویس بازی‌های نابینایی، علیرضا نصرتی که در میان گیمر‌های نابینا فردی نام‌آشنا است، ما را با یکی از بازی‌های دسترس‌پذیر در اندروید، IOS یا ویندوز آشنا می‌کند. این سرویس، همراه با یک پادکست جداگانه منتشر خواهد شد.
در سرویس یادداشت، ابوذر سمیعی، دانشجوی دکتری سیاست‌گذاری فرهنگی، یک موضوع مبتلابه جامعه نابینایان را مورد تحلیل و آسیب‌شناسی قرار می‌دهد.
در سرویس پزشکی و سلامت، مجتبی خادمی، کارشناسی مترجمی زبان انگلیسی و مؤسس اولین وبسایت ویژه نابینایان در ایران، ما را با آخرین اخبار، مقالات و دستآورد‌های حوزه چشم‌پزشکی آشنا می‌کند. به تدریج، مطالب متنوع دیگری به این سرویس اضافه خواهد شد.

در سرویس زندگی، سرکار خانم فاطمه جوادیان که تحصیلات خود را در دو رشته علوم ارتباطات اجتماعی و روانشناسی عمومی در مقطع ارشد طی کرده و به عنوان کارشناس و دبیر آموزش و پرورش استثنایی مشغول به کار است، در هر شماره ما را با یکی از مهارت‌های زندگی نابینایان آشنا می‌کند. تجارب ایشان به واسطه تعامل با دانش‌آموزان و والدین نابینا می‌تواند برای خانواده‌های نابینا و آنان که فرزند نابینا دارند، ارزشمند و راهگشا باشد.
در سرویس تازه‌های ضبط، خانم رقیه شفیعی کارشناسی ارشد فلسفه و کلام اسلامی و کتابدار بخش نابینایان نهاد کتابخانه‌های عمومی کشور، آخرین کتاب‌های ضبط شده را برای علاقمندان به کتاب به اختصار معرفی می‌کند و چندین کتاب نیز به تفصیل تشریح خواهند شد.
مجله مانا علاوه بر نسخه الکترونیکی و پادکست‌های اختصاصی، از شماره‌ی آتی همراه با یک نسخه صوتی منتشر خواهد شد.
نویسنده نسخه‌ی صوتی مجله مانا شهروز حسینی، گوینده صنم اوشلی و تهیه کننده تمامی پادکست‌های صوتی نشریه، اشکان آذر ماسوله خواهند بود.
همچنین از شماره‌های آتی، سرویسهای جدیدی به تدریج به مانا اضافه خواهد شد و امیدواریم در راستای هر چه غنی‌تر شدن مطالب مجله الکترونیکی نابینایان ایران گام برداریم.
انجمن نابینایان ایران در نظر دارد در صورت فراهم شدن شرایط، این نشریه را از سال آینده علاوه بر نسخه الکترونیکی و صوتی، به صورت چاپ درشت‌خط برای افراد کم‌بینا و چاپ بریل برای نابینایان علاقمند منتشر کند.
شاید برایتان جالب باشد بدانید فدراسیون ملی نابینایان آمریکا بیش از 63 سال است که ماهنامه Braille Monitor را بلا انقطاع منتشر کرده‌است.

لذا تحریریه مانا امیدوار است با حمایت‌های مؤسساتی همچون بانک مسکن و سایر مؤسسات دولتی و خصوصی، نه تنها ادامه‌ی انتشار این نشریه استمرار داشته باشد، بلکه بتواند سایر ایده‌های خلاقانه‌ی خود را یکی پس از دیگری اجرایی کند که داشتن هفته‌نامه‌های تخصصی برای اقشار مختلف معلولان با آسیب بینایی و خانواده‌های آنها از آن جمله است.
مانا، صمیمانه از حضور و مشارکت نابینایان دست به قلم در تولید محتوای این مجله استقبال می‌کند و پست الکترونیکی
manamag99@gmail.com
آماده‌ی دریافت پیشنهادات، انتقادات و مشارکت شماست.
پیروز و مانا باشید.